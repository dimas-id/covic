L’epidemiologia è lo studio dinamico dello stato di salute delle popolazioni. Naturalmente, la complessità delle malattie e dei fenomeni di diversa natura a esse correlati (biologici, ecologici, antropologici eccetera) richiede un approccio che può essere solo multidisciplinare. Per i medici e i veterinari, lo studio della diffusione e della frequenza delle malattie nelle popolazioni umane e animali rappresenta uno strumento essenziale, sia per la prevenzione e il controllo, sia per la diagnosi e la cura.