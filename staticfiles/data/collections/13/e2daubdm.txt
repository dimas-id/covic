I corticosteroidi sono ormoni secreti dalla porzione corticale del surrene in seguito a stimolazione ipofisaria mediata dall’ormone adrenocorticotropo (ACTH). Sapendo che la surrenale è l’organo per eccellenza che controlla l’omeostasi dell’organismo, si evince come gli effetti dei cortisonici siano importanti e numerosi. Essi influenzano il metabolismo glucidico, lipidico e proteico, il sistema immunitario, il bilancio idroelettrolitico, le funzioni del sistema cardiovascolare, del rene, del sistema nervoso e del tessuto muscolare. Inoltre rendono l’organismo capace di resistere a numerosi stimoli nocivi, ai cambiamenti ambientali e agli eventi stressanti. Il cortisolo rappresenta il glucocorticoide fisiologico, ma alcune modificazioni della sua struttura hanno portato alla sintesi di molte molecole, che possiedono effetti farmacologici e durata di azione diversificati rispetto al composto di base.