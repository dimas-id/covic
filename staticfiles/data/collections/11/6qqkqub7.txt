Toen we dit nummer voor u samenstelden was de coronacrisis nog ver van ons. Inmiddels zitten we er middenin en bloeddrukbehandeling lijkt nu geen prioriteit. Toch vinden huisartsen het altijd al lastig om met oudere patiënten over hun bloeddrukbehandeling te praten. Uit het artikel van Emma van Bussel blijkt dat patiënten er zelf ook niet graag over beginnen. Hoewel dit kwalitatieve onderzoek van Van Bussel gedaan is bij een beperkt aantal ouderen, geeft het een duidelijk signaal af. Ouderen willen juist wèl graag met hun huisarts praten over afbouwen van bloeddrukmedicatie, de invloed van leeftijd en bijwerkingen. Ondanks hun controles bij de praktijkondersteuner. Dat de huisarts erkent dat er onzekerheid bestaat over de gevolgen van mogelijke keuzes, stellen ze daarbij op prijs.