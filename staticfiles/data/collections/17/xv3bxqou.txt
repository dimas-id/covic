Non è semplice ordinare una materia così articolata come la patologia infettiva respiratoria. La gestione delle polmoniti si presenta complessa per le problematiche ad esse connesse (aspetti epidemiologici, microbiologici, farmacoeconomici, ecc.) per cui è necessario confrontare costantemente le conoscenze di quanti hanno dimestichezza in questo settore per proporre e condividere linee strategiche che tengano in considerazione da un lato i suggerimenti contenuti nelle linee guida più accreditate e dall’altro le esperienze prodotte dalla pratica quotidiana al fine di migliorare potenzialità e metodi di cura e razionalizzare i percorsi diagnostico-terapeutici più idonei a fronteggiarle. L’incremento costante delle infezioni respiratorie sostenute dai patogeni emergenti e interessate dal fenomeno delle resistenze batteriche è oggi un elemento preoccupante che rischia, tra l’altro, di vanificare, in carenza di un adeguamento costante, tutti gli schemi, le linee guida e i protocolli diagnostico-terapeutici elaborati in questi ultimi anni per un razionale trattamento delle patologie pneumoinfettivologiche. Il trattamento delle polmoniti acquisite in comunità (CAP) rappresenta uno degli argomenti più dibattuti in pneumologia negli ultimi anni, sottoposto a continue revisioni, aggiornamenti, precisazioni dottrinarie.