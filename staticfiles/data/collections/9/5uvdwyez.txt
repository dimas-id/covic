Come per tutti gli interventi di politica sanitaria, anche le scelte in tema di sorveglianza, prevenzione e controllo delle zoonosi non possono prescindere da valutazioni sull’impatto sanitario, sociale ed economico delle diverse possibili strategie. Questo impatto varia a seconda delle caratteristiche della specifica patologia: incidenza, prevalenza e gravità nell’uomo e nell’animale, rischio di contagio interumano, velocità di diffusione, possibile evoluzione dell’agente patogeno, dimensione delle popolazioni a rischio, area geografica interessata, costi della prevenzione, disponibilità e costi di profilassi e terapie, costo della sorveglianza epidemiologica e altri costi sociali ed economici.