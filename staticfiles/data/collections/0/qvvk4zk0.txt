Come tanti altri“mestieri”, anche la professione del medico, oggi, non è più la stessa che un laureato in medicina svolgeva mezzo secolo fa. Immense sono le riflessioni sul tema già dagli anni della rivoluzione industriale, basti ricordare che già nei più prossimi anni ’50 del XX secolo, alle sensibili trasformazioni della professione e dell’organizzazione medico-assistenziale e ai dilemmi conseguenti, un grande filosofo, Karl Jaspers, aveva dedicato un libro, Il medico nell’età della tecnica, nel quale già si calava il sipario sul medico preistorico“di tipo sacerdotale, il medico ippocratico che cura razionalmente osservando con occhio imparziale il complesso dell’uomo e la sua situazione, il medico medievale aggrappato alle concezioni speculative derivanti dall’autorità”, nel tentativo di ridare centralità al rapporto tra chi cura e chi è curato (1). Una figura di medico è tramontata, ma forse non ne è emersa un’altra altrettanto definita e, allo stesso modo, sono entrate in un campo opinabile anche le definizioni di“malato-paziente”, di“atto medico”, di“malattia”.