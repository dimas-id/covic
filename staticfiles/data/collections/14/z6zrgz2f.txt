Bij outbreaks van infectieziekten wordt een netwerk geactiveerd om verspreiding tegen te gaan, de Landelijke Coördinatiestructuur Infectieziektenbestrijding. Dit netwerk kreeg dit jaar eerst te maken met het vogelpestvirus (aviaire influenza A/H7). Het bureau lci nam maatregelen voor preventie en behandeling, onder meer vaccinatie van direct betrokkenen tegen humaan influenzavirus, dit wegens het risico van gelijktijdige besmetting met het aviaire en humane influenzavirus hetgeen een nieuwe virusvariant zou kunnen opleveren. Bij 89 mensen werd het A/H7-virus aangetoond, eenmaal met fatale afloop. De tweede bedreiging betrof – vrijwel tegelijkertijd – het sars-virus. Verspreiding vond wereldwijd plaats, vooral in ziekenhuizen waar sars-patiënten waren opgenomen. In Nederland is het virus niet aangetroffen, maar het bureau lci was in hoogste staat van paraatheid en zorgde voor verspreiding van actuele informatie onder professionals en de ontwikkeling van draaiboeken voor het geval ook Nederland getroffen zou worden. Beide uitbraken zijn door de lci aangegrepen als leerervaring om draaiboeken en protocollen verder aan te scherpen. Daarbij wordt ook rekening gehouden met de mogelijkheid van bioterrorisme. Zeer belangrijk blijft de alertheid van de arts(en) aan wie de patiënt met potentieel een ernstige infectieziekte wordt gepresenteerd. Er wordt gewerkt aan een wettelijke basis (Infectieziektewet, Quanrantainewet) om snel en adequaat ingrijpen door het bureau lci in toekomstige uitbraken van bijvoorbeeld sars mogelijk te maken.