Infectieziekten zijn ziekten veroorzaakt door levende micro-organismen. Infectieziekten zijn verantwoordelijk voor meer dan een kwart van alle sterfgevallen wereldwijd. Dit aantal kan toenemen door een vergrijzende bevolking, toenemend gebruik van immunosuppressiva, antibioticaresistentie en nieuwe epidemieën zoals meest recent ebola. Resistentie tegen antimicrobiële middelen is een probleem bij middelen gebruikt in de behandeling van hiv, tuberculose en malaria, en in toenememde mate is er ook sprake van multiresistente grampositieve en gramnegatieve bacteriën die een simpele urineweginfectie of ernstige sepsis veroorzaken. In dit hoofdstuk worden de belangrijkste infectieziekten besproken aan de hand van klinische problemen: koorts, sepsis, meningitis en encefalitis, infectieuze gastro-enteritis, infectieziekten met exanthemen, infecties gepaard gaand met lymfeklierzwelling, infecties met geelzucht, opportunistische infecties, ziekenhuisinfecties, bioterrorisme, protozoaire ziekten, worminfecties en tot slot importziekten. Ook wordt een overzicht gegeven van de belangrijkste antibiotica en antivirale middelen. ELEKTRONISCH AANVULLEND MATERIAAL: De online versie van dit hoofdstuk (doi:10.1007/978-90-368-1841-4_6) bevat aanvullend materiaal, dat beschikbaar is voor geautoriseerde gebruikers.