In korte periode heb ik veel nieuwe woorden geleerd. Tot dan wist ik niets over een coronavirus COVID-19. De vele artikelen in de krant, de persconferenties, de talkshows weten van geen ophouden om ons goed te informeren. Het blijft niet bij de coronacrisis, want het virus heeft effect op vele aspecten van het leven. Op de gezondheidszorg, op de economie, op de financiële markt, de woningmarkt, de energiemarkt, de internationale verhoudingen, noem maar op. Ineens leven we via een intelligente lockdown in een anderhalve-meter-samenleving. Social distancing is de belangrijkste omgangsvorm en behoort tot ‘het nieuwe normaal’. En die afstand tussen mensen, dat niet aanraken van elkaar, kan zelfs leiden tot huidhonger!