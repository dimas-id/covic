Er is sprake van een plotselinge uitbraak als het aantal nieuwe ziektegevallen in een bepaald geografisch gebied in een relatief korte tijd sterk toeneemt. Epidemiologisch onderzoek naar uitbraken kent ook zijn eigen onderzoeksdesigns en analysemethoden. Een belangrijke toepassing is de infectieziekte-epidemiologie die bovendien een eigen terminologie hanteert zoals: incubatie, latentie, ‘attack-rate’, transmissie en het basaal reproductiegetal. Het hoofdstuk beschrijft verschillende surveillancesystemen om tijdig alarm te kunnen slaan bij een plotselinge uitbraak, zowel in Nederland als in de wereld. Het geeft bovendien een overzicht van de verschillende ‘tools’ om een plotselinge uitbraak in kaart te brengen, waaronder de epidemische curve, het cohortonderzoek en het patiënt-controleonderzoek. Op het einde van het hoofdstuk wordt een stappenplan gegeven voor onderzoek naar plotselinge uitbraken.