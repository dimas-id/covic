Il termine design ha molti significati; più in generale si pensa al disegno di una forma, di una figura o di una struttura. Per i progettisti, tuttavia, il termine implica un significato più ampio: “creare e sviluppare concetti e caratteristiche che ottimizzino la funzione, il valore e l’aspetto di prodotti e sistemi” (Ulrich, Eppinger, 1995). La progettazione di un processo o di una tecnologia clinica implica, dunque, una fondamentale revisione di un prodotto o di un sistema. Più che cercare di apportare qualche miglioramento marginale, un progettista tende a raffigurarsi il prodotto partendo da zero, ricorrendo alla comprensione del modo naturale in cui gli esseri umani lavorano e interagiscono con la tecnologia. Per contro, l’espressione “miglioramento del processo” suggerisce che il processo in questione presenta alcune carenze, ma che è abbastanza robusto e funzionale. È chiaro, tuttavia, che alcuni processi e sistemi sanitari si sono sviluppati in maniera tale che il miglioramento non è più una soluzione sufficiente. È capitato, per esempio, che un team abbia desistito dall’analisi del sistema di gestione dei farmaci in uso nel proprio ospedale perché era talmente complicato che nessuno riusciva a comprenderlo effettivamente.