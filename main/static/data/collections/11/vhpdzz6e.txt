Diabetes mellitus vormt een aanzienlijke ziektelast in Nederland; ruim 1,2 miljoen Nederlanders hebben diabetes, waarvan 90 procent type 2-diabetes. De daarmee gepaard gaande economische last wordt geschat op ruim 6,9 miljard euro. De prevalentie zal naar verwachting in de toekomst nog verder toenemen als gevolg van toenemende obesitas en een vergrijzende bevolking. Er is dus een dringende behoefte om goede diabeteszorg in Nederland toekomstbestendiger en patiëntgerichter te maken. Het meten en vergelijken van gezondheidsuitkomsten - en het identificeren van de oorzaken van variatie - helpt om gebieden te identificeren waar betere resultaten en efficiëntieverbeteringen kunnen worden bereikt. Op dit moment zijn de cijfers over diabetes erg gefragmenteerd en onvolledig. De Nederlandse Diabetes Federatie (NDF) wil zich inzetten om op basis van gecombineerde − reeds bestaande − bronnen te komen tot een Nationale Diabetes Registratie. Het doel van deze dataverzameling is om te komen tot een uitkomstgerichte en persoonsgerichtere diabeteszorg, die mensen met diabetes ondersteunt om gezond te blijven.