Het doel van preventie is enerzijds de gezondheid te bevorderen, anderzijds de gezondheid te beschermen. Dit kan bereikt worden door ziekten en aandoeningen te voorkomen of in een vroeg stadium op te sporen en door complicaties te voorkomen. De Wet publieke gezondheid (Wpg) regelt de taken en de bevoegdheden van de overheid op het terrein van infectieziektenbestrijding en collectieve preventie. In het kader van de publieke gezondheidszorg is ook de Wet op het bevolkingsonderzoek (WBO) van belang.