Speekselonderzoek kan worden toegepast als hulpmiddel voor de diagnose van een aantal speekselklieraandoeningen, waaronder auto-immuunziekten zoals het syndroom van Sjögren. Verschillende ziektebeelden hebben ook invloed op speeksel en met geschikte parameters kunnen deze in de loop der tijd worden vervolgd, zoals cystische fibrose en enkele tumoren, onder andere borsttumoren. Screening van antimicrobiële afweersystemen in speeksel geeft een indicatie voor de ontvankelijkheid voor infectieziekten. Steroïdhormonen, zoals cortisol en de geslachtshormonen, kunnen nauwkeurig in speeksel worden bepaald. Van een groot aantal geneesmiddelen kunnen de kinetiek en het serumniveau doelmatig worden bestudeerd in speeksel. Drugsgebruik, het gebruik van doping en het rookgedrag kunnen betrouwbaar in speekselmonsters worden geanalyseerd. Voor forensische diagnostiek is speeksel een eenvoudig en gemakkelijk verkrijgbaar diagnosticum.