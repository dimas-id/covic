Il termine ventilazione non invasiva (NIV) identifica una ventilazione sincronizzata a pressione positiva combinata, con l’applicazione di pressione positiva di fine espirazione (PEEP) sulle vie aeree, attraverso un’interfaccia non invasiva e pertanto senza necessità di intubazione endotracheale. Scopi principali della NIV sono l’incremento del volume corrente e della ventilazione alveolare, unitamente alla riduzione del lavoro respiratorio del paziente. La NIV utilizza dunque un’interfaccia esterna, che può essere rappresentata da diversi tipi di cannule nasali, maschere nasali o facciali, oppure da un casco (elmetto), i quali sono connessi a un apposito ventilatore per NIV o comunque a un ventilatore con controllo di pressione.