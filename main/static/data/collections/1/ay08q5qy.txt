Ebola is de zoveelste zoönose die de Nederlandse samenleving treft binnen een paar jaar tijd. Denk maar aan de Mexicaanse griep, het Schmallenbergvirus, H5N8 aviaire influenza, MERS-CoV(16), Q-koorts en de ziekte van Lyme. De schaal waarop Nederlandse UMC’s en andere ketenpartners zich voorbereiden op een mogelijke introductie van ebola is ongeëvenaard. Sinds augustus 2014 houden vele duizenden professionals, beleidsmakers, et cetera, zich intensief bezig met de voorbereidingen. Uniek bij deze ebola-uitbraak is de grote aandacht voor de bedrijfsgeneeskunde. Was er bij eerdere zoönosen minimaal aandacht voor bedrijfsgeneeskundige aspecten, bij ebola zijn veilige arbeidsomstandigheden een centraal thema – terecht, want werknemers staan hier in de frontlijn. Never waste a good crisis. Wellicht is dit een uitgelezen kans om het thema veilige arbeidsomstandigheden en biologische agentia weer eens bij klanten op de agenda te zetten, ook in andere sectoren.