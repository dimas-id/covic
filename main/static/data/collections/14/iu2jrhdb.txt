Onder de veelheid van factoren die de zwangerschapsuitkomsten kunnen beïnvloeden, nemen de biologische agentia een speciale plaats in. Niet in de laatste plaats omdat ze overal kunnen voorkomen zowel binnen als buiten het werk. Maar ook omdat, indien er sprake is van een risicofactor op het werk, vaak een gerichte preventieve aanpak mogelijk is bijvoorbeeld door hygiëne of vaccinatie. Belangrijke begrippen bij het bepalen van de risico’s die een zwangere en haar vrucht lopen zijn: biohazards, transmissiewijze en de gevoeligheid van de zwangere vrouw en die van haar ongeboren kind. Voor de bedrijfsarts is het geven van een preventief advies aan iedere zwangere werkneemster, maar ook aan iedere werkneemster die van plan is zwanger te worden een belangrijke taak. Op bedrijfsniveau geldt dit voor de werkgever, de leidinggevenden en de preventiewerker.